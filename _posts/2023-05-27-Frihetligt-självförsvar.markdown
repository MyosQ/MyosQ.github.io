---
layout: post
title: "Frihetligt självförsvar - Henrik Jönsson"
shorttitle: "Frihetligt självförsvar"
date: 2023-05-27 00:00:00 -0000
categories: 
    - Books I recently read
image: frihetlig-självförsvar.jpg
---

![alt text]({{ site.baseurl }}/images/frihetlig-självförsvar.jpg){:height="200px" width="200px"}

Henrik Jönsson är en entreprenör och samhällsdebattör med den politiska inriktningen *libertarianism*. En libertarian förespråkar maximal individuell politisk frihet, begränsande av stat, äganderätt etc. Jag har under många år följt Henrik på Youtube där han varje vecka publicerar en ny videokrönika. Nyligen bestämde jag mig för att beställa hans första bok, *Frihetligt självförsvar - en fälthandbok för individualister*. Den blev lite av en ögonöppnare för mig eftersom den hjälpte mig att förstå individualism på ett djupare plan. Här är det som gjorde mest intryck på mig.

En första sak jag tar med mig från kapitlet om statsstyrning och media: för en individualist handlar det inte om huruvida statsstyrningens innehåll är bra eller dåligt. Det är själva statsstyrningen som princip som är fel. Jag hör alltför ofta människor uttrycka en uppskattning för skattefinansierade public service eftersom de uppskattar innehållet. Men då missar man hela poängen. Som Henrik säger (också i flertalet youtubevideos) *"Varje verktyg som statsmakten bereds tillträde till, tillfaller också alla kommande makthavare."* Också dina meningsmotståndare. Jag har länge varit för en avveckling av public service. Men nu har jag insett att man kan gå ännu längre än så. Att man kan förespråka maximal frihet och individualism. Det är mycket i Sveriges statsstyrning som man tar för givet, att det måste vara så. Man blir blind för sin egen kultur, som en fisk som inte är medveten om vattnet omkring sig. Moms, systembolaget och försäljningstillstånd till exempel. Så jag har fått upp ögonen för att man kan våga tänka större. Frihet är inget vi ska belönas med när vi är tillräckligt mogna och förmögna att hantera den, den är ett värde i sig.

Henrik är, som sagt, entreprenör. Jag kan inte kalla mig för en entreprenör. Så det perspektivet var nytt för mig. Till exempel, hur svårt det kan vara att starta en verksamhet i Sverige. En påminnelse om varför USA, trots att det är ett fucked up land på många sätt, fortfarande är huvudcenter för innovation och startups i hela världen. I slutet av varje kapitel ger Henrik en sammanställning av argument och agerande man kan använda när man utövar sin rätt till frihet. I kapitlet om pengar och entreprenörskap fastande jag för: 

*"Varenda krona som välfärdsystemet omfördelar har någon gång skapats genom att en individ utfört ett produktivt arbete på den fria marknaden"*

Passande nog läste jag parallelt *Antifragile* av *Nassim Taleb*. En väldigt kompletterande läsning. Det kommer en recension av den också, men kort sagt, i den förklarar Taleb hur fragila individer kan göra populationen robust (eller snarare *antifragil*). Som celler som dör och byts ut så att kroppen håller sig frisk. Eller som att vi människor är dödliga, för att våra gener ska frodas. Generna blir Antifragila tack vare att den individuella människan är fragil. På samma sätt gör entreprenörer samhället stabilt, robust och till och med antifragilt eftersom de själva utsätter sig för risk och vågar satsa. När staten gör det svårare för entreprenörer att finnas, blir samhället istället fragilt. Och det vill vi inte.

En till sak jag tar med mig är vikten av att agera individualistiskt (om man är individualist). Några exempel är:
 - Att ta ansvar för sina handlingar, attityder och för sitt eget liv i stort.
 - Att undvika kollektivistiska verksamheter och istället ta hand om sina relationer med vänner och grannar. 
 - Att stötta innehållsskapare, konstnärer, innovatörer som man gillar. Med pengar.

Att vara individualist betyder inte att man vill lämna de utsatta eller svaga människorna i sticket. Alla kan nämligen få det bättre om individen tillåts mer frihet över sig själv. En mans rikedom erhålls inte nödvändigtvis på en annans bekostnad. Ekonimin är <ins>inte</ins> ett nollsummespel. Vi kan alla få en större del av kakan. Det har väldigt många svårt att ta till sig.

Jag har som sagt följt Henrik länge visste innan jag började läsa hans bok att jag delar många av hans åsikter. Så det blir lätt att man sitter och nickar under tiden man läser. Så det skulle nog vara nyttigt för mig att komplettera med mina meningsmotståndares böcker. Men denna bok gav mig ändå nya perpektiv och hjälpte mig att förstå vad en libertarian förespråkar.

Så detta blev väl delvis en bokrecension och delvis ett uttryck för mina egna värderingar.